# Το πασχαλινό εγκώμιο
## Εκτενέστερος τύπος του πασχαλινού εγκωμίου

Ας αγάλλεται ο ουράνιος χορός των αγγέλων,
ας αγάλλονται τα θεία Μυστήρια,
και για τη νίχη του μεγάλου βασιλέα
ας ηχήσει της σωτηρίας η σάλπιγγα.

Ας χαίρεται η γη ακτινοβολώντας τόση λαμπρότητα,
και φωτισμένη από του αιωνίου βασιλέα τη λάμψη
ας νιώσει απαλλαγμένη από τα σκότη της οικουμένης.

Ας ευφραίνεται και η μητέρα Εκκλησία
απαστράπτοντας από το μεγάλο αυτό φως του Κυρίου,
και από των λαών τις ηχηρές επευφημίες
ο ναός αυτός ας δονείται.

(Και εσείς, αδελφοί αγαπητοί,
συναθροισμένοι από του νέου αυτού φωτός τη θαυμάσια λάμψη,
μαζί μου επικαλεσθείτε
την ευσπλαχνία του Θεού του παντοδυνάμου.
Ώστε εκείνος που προσέλαβε εμένα τον ανάξιο
στων Λευιτών την τάξη,
ας ακτινοβολήσει τη θαυμαστή του λάμψη
για να αινέσω, όπως το αξίζει, αυτή τη λαμπάδα).

(† Ο Κύριος να είναι μαζί σας.
– Και με το πνεύμα σου).
† Ας υψώσουμε τις καρδιές μας.
– Είναι στραμμένες προς τον Κύριο.
† Ας ευχαριστήσουμε τον Κύριο τον Θεό μας.
– Άξιο και δίκαιο.

Πραγματικά είναι άξιο και δίκαιο
να ψάλλουμε με αγαλλίαση πνεύματος
και με όλη μας την καρδιά να εξυμνούμε
τον αόρατο Θεό Πατέρα, τον Παντοκράτορα,
και τον Μονογενή Υιό του, τον Ιησού Χριστό, τον Κύριο μας.

Αυτός εξόφλησε για μας
το χρέος του Αδάμ προς τον αιώνιο Πατέρα,
και με το τίμιο αίμα τού
έσβησε την καταδίκη του παλαιού αμαρτήματος.

Αυτή είναι πραγματικά η Πασχαλινή Πανήγυρη,
κατά την οποία ο αληθινός εκείνος Αμνός σφαγιάζεται,
και με το αίμα του οι θύρες των πιστών καθαγιάζονται.

Αυτή είναι η νύκτα,
κατά την οποία έβγαλες τους πατέρες μας,
τους υιούς του Ισραήλ, από την Αίγυπτο
και τους οδήγησες να περάσουν την Ερυθρά θάλασσα με στεγνά πόδια.

Αυτή, λοιπόν, είναι η νύκτα,
που διασκόρπισε, με το φως της νεφέλης, των αμαρτιών τα σκότη.

Αυτή είναι η νύκτα,
κατά την οποία σήμερα, σε όλη την οικουμένη,
όσους πιστεύουν στον Χριστό,
τους αποσπά από τα πάθη του κόσμου κατά από το σκοτάδι της αμαρτίας,
τους επαναφέρει στη θεία χάρη
και τους ενώνει στην κοινωνία των αγίων.

Αυτή είναι η νύκτα,
κατά την οποία ο Χριστός,
συντρίβοντας τα δεσμά του θανάτου,
ανασταίνεται νικητής από τον τάφο.

Διότι, τι θα ωφελούσε να γεννιόμαστε,
αν εκείνος δεν μας λύτρωνε;

Ω! θαυμαστή συγκατάβαση της ευσπλαχνίας του για μας!
Ω! ανεκτίμητο σημείο αγάπης:
για να λυτρώσεις το δούλο, θυσίασες του Υιό σου!
Ήταν πράγματι αναγκαία του Αδάμ η αμαρτία,
την οποία εξάλειψε του Χριστού ο θάνατος.

Ω! μακάριο πταίσμα, που αξιώθηκε να έχει τέτοιο Σωτήρα!
Ω! νύκτα, αληθινά μακαρία,
η μόνη που αξιώθηκε να γνωρίσει το χρόνο και την ώρα
της Αναστάσεως του Χριστού από  τον Άδη!

Αυτή είναι η νύκτα για την οποία γράφηκε:
«η νύκτα θα λάμψει σαν ημέρα,
η νύκτα είναι ο φωτισμός της χαράς μου».

Η αγιότητα αυτής της νύκτας διώχνει τα κακουργήματα,
πλένει τα πταίσματα,
στους αμαρτωλούς ξαναδίνει την αθωότητα
και τη χαρά στους τεθλιμμένους.
Διασκορπίζει τα μίση,
των δυνατών κάμπτει τη σκληρότητα,
εγκαθιστά ομόνοια και ειρήνη.

Σ’ αυτή, λοιπόν, τη νύκτα της χάρης,
δέξου, Πατέρα άγιε, την εσπερινή δοξαστική θυσία,
την οποία σου προσφέρει η αγία Εκκλησία
μέσω των χεριών των λειτουργών της,
κατά την επίσημη προσφορά αυτής της λαμπάδας
την οποίαν παρήγαγαν οι μέλισσες.

Αναγνωρίζουμε ότι η φωτεινή νεφέλη της Εξόδου
ήταν το προμήνυμα της πασχαλινής αυτής λαμπάδας,
που άναψε προς τιμήν του Θεού η φωτιά η σπινθηροβόλα.
Και παρ’ όλο που διαμοιράστηκε σε φλόγες,
δεν έχασε την πρώτη λαμπρότητά της.
Αυτή η φωτιά τρέφεται, πράγματι, από το κερί που λιώνει,
το οποίο παρήγαγε η μητέρα μέλισσα
για να κατασκευαστεί αυτή η πολύτιμη λαμπάδα.

Ω! νύκτα, αληθινά μακαρία,
κατά την οποία ενώνονται τα ουράνια στα επίγεια,
τα θεία στα ανθρώπινα!

Σε παρακαλούμε, λοιπόν, Κύριε,
αυτή η λαμπάδα την οποία αφιερώνουμε προς δόξα του ονόματός σου
για να φωτίζει τα σκότη αυτής της νύκτας,
να μένει πάντοτε ακοίμητη.
Δέξου την ως οσμή ευωδίας
και ανάμειξε τη με του ουρανού τα άστρα.

Τα άστρο της αυγής να τη βρει αναμμένη,
το άστρο εκείνο που ποτέ δεν γνωρίζει δύση:
ο Ιησούς Χριστός, ο Υιός σου,
ο αναστημένος από τους νεκρούς,
ο οποίος ρίχνει επάνω στο ανθρώπινο γένος το γαλήνιο φως του
και ζει και βασιλεύει στους αιώνες των αιώνων.
– Αμήν.

## Source
_Ρωμαϊκό Λειτουργικό αναθεωρημένο με διάταγμα της άγιας Β´ οικουμενικής συνοδού του Βατικανού Δημοσιευμένο με εντολή του Παπά Παύλου ΣΤ´ ανακαινισμένο με φροντίδα του Παπά Ιωάννου-Παύλου Β´. Τρίτη πρότυπη έκδοση. Συνοδική Επιτροπή για τη θεία Λατρεία. 2006_
