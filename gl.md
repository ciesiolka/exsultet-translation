# Pregón pascual
## Pregón pascual forma longa

Exulten os coros dos anxos,
relouquen os poderes do ceo:
resoen trompetas de vitoria
polo triunfo de tan gran Rei.

Goce tamén a terra,
bañada de tanto esplendor;
que o mundo enteiro se ilumine
vencidas as tebras
pola luz do Rei eterno.

Alégrese tamén a Igrexa, nosa nai,
radiante polo fulgor desta luz:
resoe o noso templo co aturuxo de todos os pobos.

(Por iso, irmáns benqueridos,
iluminados por esta luz admirable,
invocade xuntos comigo
a bondade de Deus omnipotente:
El, que a min sen méritos propios
me chamou ao ministerio dos diáconos,
eleve a miña voz
para cantar a loanza deste resplandecente cirio.)

(℣. O Señor sexa convosco.
℟. E co teu espírito.)
℣. Erguede os corazóns.
℟. Témolos postos no Señor.
℣. Deámoslle grazas ao Señor, noso Deus.
℟. É digno e de xustiza.

Verdadeiramente é digno e de xustiza
cantarlles a plena voz e de todo corazón
ao Deus invisible, ao Pai omnipotente,
e ao seu Fillo unixénito,
Xesucristo, Señor noso.

El saldou as débedas de Adán
e borrou co seu sangue a nosa culpa.

Porque esta é a festa da Pascua
na que se inmola o Año verdadeiro
que co seu sangue consagrou as casas dos fieis.

Esta é a noite
na que sacaches de Exipto os nosos pais
a pé enxoito polo mar.

Esta é a noite
na que a columna de lume
venceu as tebras do pecado.

Esta é a noite
na que en todo o mundo
os que cren en Cristo
son liberados dos vicios e da escuridade dos pecados,
volven á graza e renacen á santidade.

Esta é a noite
na que, rotas as cadeas da morte,
Cristo ascende vitorioso do abismo.

De que nos valería nacer,
se non viñese o Redentor?

Que admirable a túa piedade connosco!
Que inmenso o agarimo do teu amor!
Para salvar o escravo, entregaches o Fillo!

Cumpría de certo o pecado de Adán
que nos había traer tal redención.
Oh culpa ditosa,
que tal Redentor nos mereceu!

Oh noite bendita,
que ela sola mereceu coñecer o intre glorioso
en que o Señor resucitou do sepulcro!

Esta é a noite da que está escrito:
«A noite brillará coma o día,
ela será luz para o meu gozo».

A forza desta noite santa
escorrenta o crime e lava a culpa,
devolve a inocencia aos pecadores e aos tristes a alegría,
arreda o odio e trae a concordia:
ela humilla a tiranía.

Así pois, nesta noite de graza,
recibe, Pai santo,
o sacrificio da nosa loanza,
o cirio solemne, obra das abellas,
que por man dos seus ministros
alegre che ofrece a túa Igrexa.

Agradecemos o misterio deste cirio,
clara columna en honra do Altísimo:
lume que, repartido entre todos,
se conserva enteiro no seu resplandor,
e arde pola cera
que a nai abella
formou para alimento precioso desta lámpada.

Oh noite bendita,
na que se xunta o ceo coa terra,
na que Deus sae ao encontro do home!

Por iso, Señor, rogámosche
que este cirio consagrado en honra do teu nome
arda sen parar
para destruír a escuridade da noite.

Acéptao coma ofrenda agradable;
pono entre as estrelas do ceo.
Que o atope ardendo o luceiro da mañá,
aquel luceiro que non coñece ocaso,
Cristo Xesús, teu Fillo,
que, resucitando da morte,
iluminou o xénero humano.

El, que vive e reina
por sempre eternamente.
℟. Amén.

## Source
_Misal Romano instaurado por mandato do Concilio Vaticano II e promulgado coa autoridade da súa santidade o papa Paulo VI
Edición típica. Reedición actualizada. Libros Litúrgicos. A.D. MMXXIII._
